<?xml version="1.0" encoding="utf-8"?>
<?xml-stylesheet href="pretty-atom-feed.xsl" type="text/xsl"?>
<feed xmlns="http://www.w3.org/2005/Atom" xml:lang="tok">
  <title>lipu pi jan Lakuse</title>
  <subtitle>toki mute lili pi ijo ante mute.</subtitle>
  <link href="https://example.com/lipu-pi-jan-Lakuse/feed/feed.xml" rel="self" />
  <link href="https://example.com/lipu-pi-jan-Lakuse/" />
  <updated>2025-06-14T00:00:00Z</updated>
  <id>https://example.com/lipu-pi-jan-Lakuse/</id>
  <author>
    <name>jan Lakuse</name>
  </author>
  <entry>
    <title>mama mije pi mama meli mi</title>
    <link href="https://example.com/lipu-pi-jan-Lakuse/blog/lipu_008/lipu-008/" />
    <updated>2025-06-14T00:00:00Z</updated>
    <id>https://example.com/lipu-pi-jan-Lakuse/blog/lipu_008/lipu-008/</id>
    <content type="html">&lt;h2 id=&quot;toki&quot;&gt;toki&lt;/h2&gt;
&lt;p&gt;sina toki Inli ala. mi toki Inli taso. toki mi sina li pona ala.&lt;/p&gt;
&lt;p&gt;mi sitelen insa e sina la mi lukin e supa lape. sina lon ona. mi kama lon toki. mi toki tawa sina: &#39;toki.&#39; sina toki ala. mi ken ala toki. sina lon supa lape. selo sina li jelo pimeja tan ike sijelo. ken sina sona li lili. sina mu jaki mute tan uta.&lt;/p&gt;
&lt;h2 id=&quot;moli&quot;&gt;moli&lt;/h2&gt;
&lt;p&gt;tenpo seme la sina moli? tan tenpo pi moli sina la mi awen sona e ijo pi mute lili. kasi suwi walo. sina pi tawa ala. tomo sijelo pi kon nena nasa. weka. pimeja. poki. anpa.&lt;/p&gt;
&lt;h2 id=&quot;tenpo&quot;&gt;tenpo&lt;/h2&gt;
&lt;p&gt;mi toki tawa mama meli e ni: sina lili la mama mije sina li sama seme?&lt;/p&gt;
&lt;p&gt;tan toki pi mama meli mi la mi sona e ni:&lt;/p&gt;
&lt;p&gt;sina pali mute. sina pali mute a. sina sona pali e moku pona. sina pali lon tenpo ale. sina lape lon tenpo suno li pali lon tenpo pimeja. sina lawa e tomo moku sina. sina pali e moku.&lt;/p&gt;
&lt;p&gt;sina kalama mute ala. sina toki mute ala tawa jan ante.&lt;/p&gt;
&lt;p&gt;sina wile pona.&lt;/p&gt;
&lt;p&gt;tenpo wan la, mama meli lili mi li toki tawa sina e ni: jan li seli e palisa pi kon pimeja la ni li sama seme? mama meli mi li lili. sina pana tawa ona e palisa pi kon pimeja. ona li moku li pilin e jaki. ona li moku ni wan taso li moku sin ala lon ale pi tenpo ona.&lt;/p&gt;
&lt;p&gt;tenpo wan la, mama meli mi li lawa e tomo tawa. sina lon poka ona. tan ala la tomo tawa ante li kama pi tawa monsi li utala e tomo tawa. tomo tawa li pakala. taso sina kalama suli ala. sina toki utala tawa mama meli mi.&lt;/p&gt;
&lt;h2 id=&quot;weka&quot;&gt;weka&lt;/h2&gt;
&lt;p&gt;ni ale li sona mi.&lt;/p&gt;
&lt;p&gt;sina kama tan ma lili Kanton pi ma Sonko li alasa e jan olin pi ma Onkon la, tan seme la mama mama meli mi li pona tawa sina? mi ken ala sona. mi sona ala e sina.&lt;/p&gt;
&lt;p&gt;sina kama ala kama suli lon ma Kanata? ni kin la mi sona ala.&lt;/p&gt;
&lt;p&gt;mi sona ala pi toki ala. mama mama meli kin la toki li ken ala.&lt;/p&gt;
</content>
  </entry>
  <entry>
    <title>moli ala pi jan lili Wilonsa</title>
    <link href="https://example.com/lipu-pi-jan-Lakuse/blog/lipu_007/lipu-007/" />
    <updated>2025-06-14T00:00:00Z</updated>
    <id>https://example.com/lipu-pi-jan-Lakuse/blog/lipu_007/lipu-007/</id>
    <content type="html">&lt;h2 id=&quot;mi-kama-toki-e-ijo-pi-tenpo-pini&quot;&gt;mi kama toki e ijo pi tenpo pini&lt;/h2&gt;
&lt;p&gt;lon lipu ni la toki ale ni li lon tenpo pini. jan pi toki mi li sijelo pona. ale li pona.&lt;/p&gt;
&lt;h2 id=&quot;jan-lili-wilonsa-li-kama-lon&quot;&gt;jan lili Wilonsa li kama lon&lt;/h2&gt;
&lt;p&gt;jan lili sin li lon jan sama pi mama mi. ona li jan sin. sama jan sin ale la ona li suwi mute.&lt;/p&gt;
&lt;p&gt;taso sijelo ona li pakala.&lt;/p&gt;
&lt;p&gt;tenpo li tawa. open la, ijo nasa li kama. jan ale o pana e ko jaki pimeja tan monsi ona. taso jan lili Wilonsa la ko ona li pimeja ala li walo.&lt;/p&gt;
&lt;p&gt;tenpo li tawa. selo pi jan lili Wilonsa li kama jelo mute.&lt;/p&gt;
&lt;p&gt;tenpo li tawa. jan lili Wilonsa li kama ala pali e ijo lon tenpo sama jan lili ante.&lt;/p&gt;
&lt;p&gt;jan sona sijelo li alasa e ike lon sijelo pi jan lili Wilonsa. ona li kama lukin e pakala.&lt;/p&gt;
&lt;h2 id=&quot;pakala-pi-jan-lili-wilonsa&quot;&gt;pakala pi jan lili Wilonsa&lt;/h2&gt;
&lt;p&gt;ilo mute li lon insa sijelo jan.&lt;/p&gt;
&lt;p&gt;ilo wan li esun e kon insa e kon weka.&lt;/p&gt;
&lt;p&gt;ilo ante li poki e moku li pakala e ona kepeken telo pakala mute.&lt;/p&gt;
&lt;p&gt;ilo ante li weka e telo tan moku li pali e ko jaki.&lt;/p&gt;
&lt;p&gt;ilo ante li pali e telo jelo.&lt;/p&gt;
&lt;p&gt;ni ale li pakala ala lon jan lili Wilonsa. jan lili Wilonsa la ilo pi pali ni li pakala: ona li weka e jaki tan telo loje li pali e telo pakala e telo pona ante mute.&lt;/p&gt;
&lt;p&gt;ilo ni pi jan lili Wilonsa li pakala ale. jan lli Wilonsa li wile e ilo sin.&lt;/p&gt;
&lt;h2 id=&quot;ilo-sin-li-ken-kama-tan-seme&quot;&gt;ilo sin li ken kama tan seme?&lt;/h2&gt;
&lt;p&gt;jan pi sona sijelo li sona e ijo mute. taso ona li ken ala pali e ilo sin tan ala.&lt;/p&gt;
&lt;p&gt;jan lili Wilonsa li wile e ilo sin la ilo ni o kama tan jan ante.&lt;/p&gt;
&lt;p&gt;nasin pana li tu:&lt;/p&gt;
&lt;ul&gt;
&lt;li&gt;jan moli li pana&lt;/li&gt;
&lt;li&gt;jan pi moli ala li&lt;/li&gt;
&lt;/ul&gt;
&lt;p&gt;ilo mute la jan moli taso a li ken pana. taso ilo sin wile pi jan lili Wilonsa la jan sona wawa li ken tu e ilo pi jan pana li ken pana e kipisi wan tawa jan wile. jan pana li jo e kipisi wan taso pi ilo suli ni la ona li moli ala.&lt;/p&gt;
&lt;h2 id=&quot;jan-wilonsa-li-kama-poka-moli&quot;&gt;jan Wilonsa li kama poka moli&lt;/h2&gt;
&lt;p&gt;jan lili Wilonsa taso ala li wile e ilo sin. jan ante mute li wile e ona. jan lili Wilonsa o awen. taso sijelo pi jan lili Wilonsa li ken ala ken? jan lili Wilonsa en kulupu ona li kama tawa ma ante tan ni: jan sona wawa li lon ma pi mani mute pi wawa suli. ale li kama toki sama ni: ken suli la jan lili Wilonsa li kama moli.&lt;/p&gt;
&lt;p&gt;mama tu ona o lon poka ona lon tenpo ale. ona li sona ala e ni: tenpo seme la jan lili ona li kama moli. tenpo seme la ilo sin li kama ken tawa jan lili ona. jan ale li pilin ike. ale li wile e ni: ilo sin li tawa ona lon tenpo pona.&lt;/p&gt;
&lt;h2 id=&quot;ilo-sin-li-tawa-jan-wilonsa-tan-seme&quot;&gt;ilo sin li tawa jan Wilonsa tan seme?&lt;/h2&gt;
&lt;p&gt;tenpo suno wan la, mama li toki tawa mi e ni: jan Wilonsa li kama jo e ilo sin.&lt;/p&gt;
&lt;p&gt;mi toki tawa mama mi e ni: a, jan seme moli li pana e ona?&lt;/p&gt;
&lt;p&gt;mama li toki e ijo pi nasa mute tawa mi: jan moli ala li pana. jan pi moli ala li pana. mi sona ala e ni: jan ni pi moli ala li seme.&lt;/p&gt;
&lt;p&gt;mi pilin pona mute tan ni: ken suli la ilo sin li ken weka e jan lili Wilonsa tan moli. taso tenpo sama la mi pilin pi nasa sewi. tenpo mute ala la jan pi moli ala li pana. tenpo mute ala a la jan pi moli ala li pana li len e sona pi nimi ona.&lt;/p&gt;
&lt;h2 id=&quot;tan-seme-la-jan-li-pana&quot;&gt;tan seme la jan li pana?&lt;/h2&gt;
&lt;p&gt;tenpo sama la lon ma poka la &lt;a href=&quot;https://www.cbc.ca/news/canada/toronto/phuoc-wagner-home-after-transplant-as-twin-sister-waits-for-donor-1.2987651&quot;&gt;kulupu mama ante li lon&lt;/a&gt;. mama li pana e jan lili tu lon tenpo sama. ona tu li kama ike sijelo. ona tu li wile e ilo sin, sama jan lili Wilonsa. mama li ken pana e ilo sin tawa jan lili wan. taso ona li ken ala pana e ilo sin tawa jan lili tu. kulupu ni pi jan lili tu li toki e pilin ike ona tawa kulupu suli. jan mute li kama sona e pakala li kama sona e ni: ona pi moli ala li ken pana e pona tawa kulupu ni.&lt;/p&gt;
&lt;p&gt;lon tomo pi pona sijelo la jan mute mute li kama li toki e wile ni: mi wile pana e kipisi lili pi ilo pona mi tawa jan pi ilo ike.&lt;/p&gt;
&lt;p&gt;tan ni la jan lili Wilonsa pi kama moli li kama jan lili Wilonsa pi moli ala.&lt;/p&gt;
&lt;h2 id=&quot;tenpo-ni&quot;&gt;tenpo ni&lt;/h2&gt;
&lt;p&gt;tenpo ni la jan lili Wilonsa li pilin pona. lawa ona en nasin ona li nasa lili. (o sona: tenpo suli la jan lili Wilonsa li toki uta ala). taso tenpo ni la ona li tawa tomo sona li musi lon jan pona li sama jan lili ante ale lon nasin mute.&lt;/p&gt;
&lt;p&gt;mama ona li pilin wawa e lon pi nasin sewi. mama ona li pilin wawa e ni: pana sewi taso li weka e jan lili Wilonsa tan moli.&lt;/p&gt;
&lt;p&gt;mi pilin e ni: pona kulupu li weka e jan lili Wilonsa tan moli. kulupu pi jan lili pakala tu li toki e wile pali la kulupu li kute e wile pali li lukin pana e pilin pona.&lt;/p&gt;
&lt;h2 id=&quot;sina-kin-li-ken-pana-e-pona&quot;&gt;sina kin li ken pana e pona&lt;/h2&gt;
&lt;p&gt;sijelo moli sina li ken kama pana e pona mute tawa jan ante. mi la ale o toki e ni: sijelo ona li ken tawa jan pi sijelo pakala. jan mute li wile e ilo sin. ona mute li kama ala jo e ilo sin li kama moli. ni ale o kama ante a.&lt;/p&gt;
</content>
  </entry>
  <entry>
    <title>ilo pi sike tu</title>
    <link href="https://example.com/lipu-pi-jan-Lakuse/blog/lipu_005/lipu-005/" />
    <updated>2025-06-02T00:00:00Z</updated>
    <id>https://example.com/lipu-pi-jan-Lakuse/blog/lipu_005/lipu-005/</id>
    <content type="html">&lt;h2 id=&quot;tenpo-poka&quot;&gt;tenpo poka&lt;/h2&gt;
&lt;p&gt;tenpo poka la mi kepeken ilo pi sike tu lon suno ale. mi tawa ma pi pali mani kepeken ona.&lt;/p&gt;
&lt;p&gt;tenpo suno ale la mi tawa ma pi pali mani lon tenpo tu. ma pali li lon poka pi tomo mi. taso mi wile tawa ona la tawa li kepeken tenpo ilo lili luka luka luka.&lt;/p&gt;
&lt;p&gt;kepeken ilo pi sike tu la mi ken kama lon tomo pali kepeken tenpo ilo luka taso.&lt;/p&gt;
&lt;p&gt;noka mi la tenpo pi tawa mi li tu wan. ilo pi sike tu la tenpo pi tawa mi li wan.&lt;/p&gt;
&lt;p&gt;tenpo ale la mi kama lon ilo mi pi sike tu la &lt;a href=&quot;https://youtu.be/Dqn4fydZKLk?t=47&quot;&gt;kalama ni pi toki Nijon&lt;/a&gt; li kama lon insa pi lawa mi.&lt;/p&gt;
&lt;h2 id=&quot;kon-ma-wawa&quot;&gt;kon ma wawa&lt;/h2&gt;
&lt;p&gt;tenpo pini la mi wile ala kepeken ilo mi pi sike tu tan ijo ante mute. ijo suli wan li ni: kon ma wawa li kama li ike e tawa mi la ni li ike suli e pilin mi. mi o utala e kon.&lt;/p&gt;
&lt;p&gt;taso tenpo pini la mi kepeken nasin pi nasa mute: kon li kama la mi suli e mute pi wawa noka wile. ni li nasa tan ni: kon ma wawa a li suli e mute pi wawa pana wile. ni la mi suli sin e mute pi wawa noka wile la tawa li kama ike mute a. tenpo ni la kon ma wawa li kama la mi sona lili e wawa noka wile. ni la mi ken awen tawa li ken pilin ike ala.&lt;/p&gt;
&lt;h2 id=&quot;open-tawa-en-pini-tawa&quot;&gt;open tawa en pini tawa&lt;/h2&gt;
&lt;p&gt;ni li nasa lili, taso tenpo pini la mi sona ala open pona e tawa li sona ala pini pona e tawa.&lt;/p&gt;
&lt;p&gt;nasin mi pi tenpo pini li ni:&lt;/p&gt;
&lt;ul&gt;
&lt;li&gt;monsi mi li kama lon supa monsi.&lt;/li&gt;
&lt;li&gt;mi weka e noka tan ma.&lt;/li&gt;
&lt;li&gt;noka mi li alasa e supa noka.&lt;/li&gt;
&lt;li&gt;mi tawa.&lt;/li&gt;
&lt;/ul&gt;
&lt;p&gt;mi wile pini la, tenpo pini la mi ni:&lt;/p&gt;
&lt;ul&gt;
&lt;li&gt;mi pini e tawa kepeken luka mi.&lt;/li&gt;
&lt;li&gt;monsi mi li awen lon supa monsi.&lt;/li&gt;
&lt;li&gt;noka mi li lukin pilin e ma li ken ala ni pona.&lt;/li&gt;
&lt;/ul&gt;
&lt;p&gt;taso tenpo ni la mi sona e ni: lon open tawa lon pini tawa la monsi mi o lon ala supa monsi!&lt;/p&gt;
&lt;p&gt;nasin pona la open tawa li ni:&lt;/p&gt;
&lt;ul&gt;
&lt;li&gt;o pana e noka wan tawa supa noka.&lt;/li&gt;
&lt;li&gt;o sewi e ale sijelo o pana e noka ante tawa supa noka ante.&lt;/li&gt;
&lt;li&gt;monsi o kama lon supa monsi.&lt;/li&gt;
&lt;/ul&gt;
&lt;p&gt;nasin pona la pini tawa li ni:&lt;/p&gt;
&lt;ul&gt;
&lt;li&gt;o kama pini e tawa kepeken luka.&lt;/li&gt;
&lt;li&gt;noka wan o awen lon supa noka wan.&lt;/li&gt;
&lt;li&gt;monsi o kama tawa sewi o weka tan supa monsi.&lt;/li&gt;
&lt;li&gt;ale sijelo o tawa sinpin lili.&lt;/li&gt;
&lt;li&gt;noka ante o kama awen lon ma.&lt;/li&gt;
&lt;/ul&gt;
</content>
  </entry>
  <entry>
    <title>len lawa sin pi weka suno</title>
    <link href="https://example.com/lipu-pi-jan-Lakuse/blog/lipu-006/" />
    <updated>2025-06-02T00:00:00Z</updated>
    <id>https://example.com/lipu-pi-jan-Lakuse/blog/lipu-006/</id>
    <content type="html">&lt;h2 id=&quot;mi-esun-e-len-sin&quot;&gt;mi esun e len sin&lt;/h2&gt;
&lt;p&gt;mi esun e len ni tan kulupu esun pi ma Sonko. lon ona la sina ken esun e ijo mute kepeken mani lili a. mi sona e ni: nasin esun ni li ike. ona li ike tan ijo ante mute. ken suli la nasin pali len li pona ala; ken suli la jan pali li kama ala jo e mani pi mute pona. ken suli la nasin pali li ike mute e ma.&lt;/p&gt;
&lt;p&gt;taso mi jo ala e mani mute lon tenpo ni. tan ni la mi esun e len.&lt;/p&gt;
&lt;p&gt;mi la pakala suli wan li lon nasin esun ni: mani li lili mute la jan li esun e ijo mute pi wile ala li kepeken ala ijo ni. mi kepeken esun ni la mi lukin esun e ijo ni taso: mi kama kepeken lon tenpo suno ale.&lt;/p&gt;
&lt;p&gt;lon la len ni la mi kepeken lon tenpo mute mute mute. mi o toki e len. tan seme la len ni li pona sewi a tawa mi?&lt;/p&gt;
&lt;h2 id=&quot;selo-len&quot;&gt;selo len&lt;/h2&gt;
&lt;p&gt;len li sike lipu. mi pana e ona tawa lawa mi la linja li lon len li tan kute wan tawa kute ante. mi ken kepeken linja tawa ni: len li awen pona lon lawa mi li ken ala weka.&lt;/p&gt;
&lt;p&gt;linja ni li pona ale. o sona: tenpo mute la mi pali mani lon ma. mi pali mani lon poka pi nasin ni: tomo suli mute li tawa kepeken wawa mute. mi wile ala a e ni: ma li pana e kon wawa la len li kama weka tan lawa mi la ona li tawa insa nasin la mi alasa e ona la mi kama moli.&lt;/p&gt;
&lt;p&gt;kama moli li ike! linja awen pi len lawa sin mi li pona mute.&lt;/p&gt;
&lt;p&gt;kin la, mi o toki e kule. kule li pona wawa a tawa mi! mi kepeken kule ni la mi pilin pona. kule pi len lawa li sama kule pi len noka mi pona. mi pilin pona tan kule ona a!&lt;/p&gt;
&lt;h2 id=&quot;len-lawa-li-ken-kama-poki-pi-ona-sama&quot;&gt;len lawa li ken kama poki pi ona sama&lt;/h2&gt;
&lt;p&gt;len li ken pali e ijo pi wawa mute. insa sike pi len sike lipu la lipu nanpa tu li lon li pali e poki lili. mi ken pana e ale selo len tawa insa pi poki lili ni, li ken pini e poki kepeken kiwen lili&lt;/p&gt;
&lt;p&gt;len lawa li kama poki la ona li jo e linja jo lili. wawa mute a!&lt;/p&gt;
&lt;h2 id=&quot;lon-la-mi-kepeken-lon-tenpo-suno-ale&quot;&gt;lon la mi kepeken lon tenpo suno ale&lt;/h2&gt;
&lt;p&gt;len li pana e pilin pona a tawa mi. len li awen e lawa mi tan pana suno. len li awen pona lon lawa mi, li kule pona. ona li ken kama poki pi ona sama la mi wile jo e ona lon poka mi la mi wile ala pali suli. len pona a!&lt;/p&gt;
</content>
  </entry>
  <entry>
    <title>ko sijelo en weka pi ken mama</title>
    <link href="https://example.com/lipu-pi-jan-Lakuse/blog/lipu_004/lipu-004/" />
    <updated>2025-06-01T00:00:00Z</updated>
    <id>https://example.com/lipu-pi-jan-Lakuse/blog/lipu_004/lipu-004/</id>
    <content type="html">&lt;h2 id=&quot;mi-pi-tenpo-pini-en-mi-pi-tenpo-ni&quot;&gt;mi pi tenpo pini en mi pi tenpo ni&lt;/h2&gt;
&lt;p&gt;tenpo poka la mi lukin e sitelen tawa wan mi pi ilo Jutu. sitelen tawa li tan tenpo pini. mi lukin e sijelo mi. pilin li nasa.&lt;/p&gt;
&lt;p&gt;sitelen tawa la sijelo mi li lili lili lili a.&lt;/p&gt;
&lt;p&gt;tenpo pini la ko pi sijelo mi li mute lili ike a. mi jan lili la sijelo mi li lili mute. ike suli pana sijelo li kama lon ma ale li pini e pali mute la mi o awen lon tomo mi la wile moku mi li kama lili mute. ni la sijelo mi li kama lili mute sin.&lt;/p&gt;
&lt;p&gt;sijelo li lili mute a tan pilin ike. pilin ike la mi wile ala tawa. mi lukin ala lili e sijelo mi. taso sijelo mi li kama lili li kama lili li kama lili. ko li ala a. mi kiwen taso.&lt;/p&gt;
&lt;p&gt;mi pi kiwen taso li wawa lili li ken ala a pali mute.&lt;/p&gt;
&lt;p&gt;mi pi kiwen taso li pilin moli.&lt;/p&gt;
&lt;p&gt;taso tenpo lon la ale li ante. ko mute pona li lon sijelo mi. mi pilin pona tan ni li pilin nasa lili kin.&lt;/p&gt;
&lt;p&gt;lipu ni la mi wile toki e ni: ijo seme li ko e sijelo mi?&lt;/p&gt;
&lt;h2 id=&quot;mi-wile-ala-kama-mama&quot;&gt;mi wile ala kama mama&lt;/h2&gt;
&lt;p&gt;taso awen la mi wile unpa. sijelo mi li ken kama tomo pi jan lili. mi wile weka e ken ni la nasin mute li lon.&lt;/p&gt;
&lt;h3 id=&quot;ken-w-o-moku-e-sike-lili-lon-tenpo-suno-ale&quot;&gt;ken #W: o moku e sike lili lon tenpo suno ale&lt;/h3&gt;
&lt;p&gt;jan mute li kepeken nasin ni: tenpo suno ale la ona li moku e kiwen sike lili. kiwen li toki tawa sijelo e ni: tenpo mama li lon ala! o lukin ala open e ken mama!&lt;/p&gt;
&lt;p&gt;&lt;strong&gt;taso nasin ni la pakala tu li lon tawa mi:&lt;/strong&gt;&lt;/p&gt;
&lt;ul&gt;
&lt;li&gt;nanpa wan la, mi ken ala moku e kiwen sike lili lon tenpo suno ale. mi jan pi nasin ala. mi ken ala nasin e mi lon pali sama lon tenpo suno ale. jan li kama ala moku e kiwen sike lili lon tenpo wan taso la la, ken mama li ken kama sin. ni li ike mute. nasin ni li ken ala a pana e pona tawa mi.&lt;/li&gt;
&lt;li&gt;nanpa tu la, jan o esun e kiwen sike lili ni lon tenpo mun ale. tenpo ni la kulupu esun suli li pana e mani tawa pona pi sijelo mi. ni la mi wile ala pana e mani mute. taso, tenpo kama poka la mi pini e tomo sona la kulupu esun suli ni li pini e pana mani. tenpo ni la mi ken pana e mani, taso tenpo kama la mi ken ala pana e mani. mi wile ala e nasin pi tenpo lili. mi wile e nasin pi tenpo suli.&lt;/li&gt;
&lt;/ul&gt;
&lt;h3 id=&quot;ken-t-o-pini-e-nasin-mama-kepeken-palisa-kiwen&quot;&gt;ken #T: o pini e nasin mama kepeken palisa kiwen&lt;/h3&gt;
&lt;p&gt;jan mute li pilin sama mi li wile ala moku e sike lili lon tenpo ale li wile ala pana e mani lon tenpo mun ale. ni la, nasin pi palisa kiwen li ken pona mute.&lt;/p&gt;
&lt;p&gt;nasin pali pi jan lili li ni: palisa unpa li pana e ko tawa lupa unpa. lon insa ko la ijo mute lili tawa li lon li kama lon lupa li alasa e poki mama. ona li ken kama lon poki mama kepeken nasin. taso nasin ni li pini la ijo lili tawa en poki mama li ken ala kama wan. palisa kiwen a li ken pini e nasin tawa pi poki mama.&lt;/p&gt;
&lt;p&gt;lon la palisa kiwen la nasin tu li lon:&lt;/p&gt;
&lt;ul&gt;
&lt;li&gt;nasin nanpa wan la palisa kiwen li palisa taso a.&lt;/li&gt;
&lt;li&gt;nasin nanpa tu la palisa kiwen li jo e telo toki wawa li ken toki tawa sijelo e ni: tenpo mama li lon ala! o lukin ala open e ken mama!&lt;/li&gt;
&lt;/ul&gt;
&lt;p&gt;palisa kiwen la jan sona sijelo pi nasin mama li open e noka tu sina li open e lupa sina li pana wawa a e palisa kiwen tawa insa lupa tawa monsi lupa tawa lupa lili pi insa lupa (ni li nasin tawa pi poki mama). jan mute li toki e ni: pana pi palisa kiwen li pilin ike suli.&lt;/p&gt;
&lt;p&gt;taso palisa li lon insa la ona li ken awen lon tenpo sike mute. sina wile weka e pali kiwen la jan sona o utala sin e lupa sina o kama e pilin ike. taso ken mama li weka. kin la, ale la mani wile li suli mute ala.&lt;/p&gt;
&lt;p&gt;&lt;strong&gt;mi toki insa mute la mi kama sona e ni: mi pilin monsuta a tan pilin ike ken pi pana palisa.&lt;/strong&gt; tan ni la mi wile alasa e ni: seme ante a li ken li ken pona lon tenpo suli. ijo ante li lon ala lon?&lt;/p&gt;
&lt;h3 id=&quot;ken-tw-palisa-lili-li-lon-insa-pi-selo-luka&quot;&gt;ken #TW: palisa lili li lon insa pi selo luka&lt;/h3&gt;
&lt;p&gt;nasin li ni: jan sona li kipisi lili e selo luka li pana lon insa e poki lili palisa. poki li jo e telo toki mute. lon tenpo sike tu wan la poki li ken pana e telo toki tawa sijelo. telo toki li ken toki tawa sijelo e ni: o mama ala!&lt;/p&gt;
&lt;p&gt;mi kama kepeken nasin ni. nasin li pona mute tawa mi. tenpo pali pi palisa lili li suli. mani wile li suli ala. pilin ike li lon ala tenpo pana.&lt;/p&gt;
&lt;p&gt;taso, a! telo toki li toki e ijo mute tawa sijelo la sijelo li kama ante lon nasin ante mute.&lt;/p&gt;
&lt;h2 id=&quot;pali-li-weka-mama-taso-ala&quot;&gt;pali li weka mama taso ala&lt;/h2&gt;
&lt;p&gt;telo toki li lon sijelo mi tan poki palisa lili la sijelo mi li kama ante seme?&lt;/p&gt;
&lt;h3 id=&quot;pana-pi-telo-loje-li-pini&quot;&gt;pana pi telo loje li pini&lt;/h3&gt;
&lt;p&gt;tenpo pini la sijelo mi li pana e telo loje lon tenpo mun ale. ni li nasin ona li nasa ala. taso tan poki palisa lili la pana telo ni sike li kama weka ale.&lt;/p&gt;
&lt;p&gt;pana pi telo loje li ike tawa mi, li pana e pilin pakala lon insa mi li kama e ni: mi o lape mute li ken ala pali mute. ni la, pana pi telo loje li lon ala la mi pilin pona. mi pilin pona tan ijo ante kin: mi tonsi. pana pi telo loje li pana e pilin nasa meli pi pona ala. a, weka pi telo loje li pona mute tawa tonsi mi!&lt;/p&gt;
&lt;h3 id=&quot;nena-sinpin-mi-li-kama-suli&quot;&gt;nena sinpin mi li kama suli&lt;/h3&gt;
&lt;p&gt;taso a. seme li pona ala tawa tonsi mi? nena sinpin mi li kama suli. tenpo pini la sina lukin e sinpin mi la sina ken a pilin e ni: nena ala li lon.&lt;/p&gt;
&lt;p&gt;taso tenpo ni la nena li lon. ni li pona mute ala tawa mi.&lt;/p&gt;
&lt;p&gt;pali ni taso pi telo toki li ike mute tawa mi.&lt;/p&gt;
&lt;h3 id=&quot;wile-moku-mi-li-kama-suli&quot;&gt;wile moku mi li kama suli&lt;/h3&gt;
&lt;p&gt;tenpo pini la wile moku mi li lili mute lon tenpo ale. mi ken ala moku mute. mi moku la mi kama pilin e ni kepeken tenpo lili: mi wile ala awen moku.&lt;/p&gt;
&lt;p&gt;taso telo toki li suli e wile moku mi. tenpo lon la mi pilin ala sama ni: a, mi wile ala a moku. tenpo ale la mi ken pilin e wile moku lili. tan ni la mute pi moku mi li kama suli tan tenpo pini.&lt;/p&gt;
&lt;h3 id=&quot;ni-la-sijelo-mi-li-kama-suli-ko-pona&quot;&gt;ni la sijelo mi li kama suli ko pona.&lt;/h3&gt;
&lt;p&gt;mi pilin sama ni: sijelo mi li kiwen taso ala! ko pona a, telo toki pona a!&lt;/p&gt;
&lt;h2 id=&quot;sina-wile-weka-e-ken-mama-sina-kepeken-telo-toki-la-o-sona-pona&quot;&gt;sina wile weka e ken mama sina kepeken telo toki la o sona pona&lt;/h2&gt;
&lt;p&gt;telo toki li pona mute tawa mi (li ike tawa mi lon nasin suli wan).&lt;/p&gt;
&lt;p&gt;tenpo pini la mi sona ala e ni: telo toki li ken suli e nena tu sinpin mi. mi sona la ken suli la mi kepeken palisa kiwen pi telo toki ala.&lt;/p&gt;
&lt;p&gt;taso pona kin li ken lon. mi la weka pi telo loje en kama pi ko sijelo li pona mute! ona li pona tawa mi, taso ona li ken ike tawa sina.&lt;/p&gt;
&lt;p&gt;o alasa mute mute mute mute a e sona.&lt;/p&gt;
</content>
  </entry>
  <entry>
    <title>kalama lili suwi mu pi kama lape</title>
    <link href="https://example.com/lipu-pi-jan-Lakuse/blog/lipu_003/lipu-003/" />
    <updated>2025-05-31T00:00:00Z</updated>
    <id>https://example.com/lipu-pi-jan-Lakuse/blog/lipu_003/lipu-003/</id>
    <content type="html">&lt;h2 id=&quot;ni-li-seme&quot;&gt;ni li seme?&lt;/h2&gt;
&lt;p&gt;&amp;quot;kalama lili wawa suwi mu pi kama lape.&amp;quot; tan toki ni taso la sina ken ala ken sona e ijo pi toki mi?&lt;/p&gt;
&lt;p&gt;sona ala la mi o pana e sona mute.&lt;/p&gt;
&lt;p&gt;ilo Jutu la nasin wan pi sitelen tawa li lon li ni: jan pali li pali e kalama kepeken ilo kalama pi kute wawa. ilo kalama li ken kute e kalama pi lili mute li ken suli e ona.&lt;/p&gt;
&lt;p&gt;kepeken ilo kalama la jan li toki pi kalama lili li pali e kalama lili kepeken luka ona lon ijo ante mute. tenpo mute la jan li toki suwi. kalama lili suwi en toki suwi la ni li ken kama e pilin pi wile lape lon jan kute.&lt;/p&gt;
&lt;p&gt;tawa jan mute la nasin ni pi sitelen tawa li nasa wawa. mi la nasa mute ala. o sona: mi kepeken sitelen tawa ni lon tenpo mute.&lt;/p&gt;
&lt;h2 id=&quot;kalama-pi-nasin-ni-li-pona&quot;&gt;kalama pi nasin ni li pona&lt;/h2&gt;
&lt;p&gt;suli la kalama lili suwi mu li pona tan ni:&lt;/p&gt;
&lt;p&gt;sina pilin ala pilin e ni lon tenpo poka: sitelen tawa mute li utala e sina? sitelen mute la jan pi kalama suli li toki pi wawa mute kepeken kule wawa kepeken suno wawa. ijo ale li tawa kepeken tenpo lili. sitelen tawa li sama ni: &lt;em&gt;&lt;strong&gt;jan o! o lukin! o lukin e mi! mi lon! sina lukin ala lukin! mi lon! o lukin e mi!&lt;/strong&gt;&lt;/em&gt;&lt;/p&gt;
&lt;p&gt;ijo ale li tawa kepeken tenpo lili. ijo seme li ken pana e pilin pona tawa jan lon tenpo pi lili nanpa wan? ni li utala. utala li kama lon mi. mi lukin e sitelen mute lon tenpo suli la mi kama pilin ike a.&lt;/p&gt;
&lt;p&gt;kalama lili suwi mu li sama ala ni. ona li wile ala utala e sina. ona li wile ala pana e pilin suli. ona li wile kama e pilin lape. ona li wile kama e pilin ni: jan li lon li olin e sina.&lt;/p&gt;
&lt;h2 id=&quot;olin-seme-a&quot;&gt;olin? seme a.&lt;/h2&gt;
&lt;p&gt;olin a! tenpo mute la jan li ken toki sama ni:&lt;/p&gt;
&lt;blockquote&gt;
&lt;p&gt;a, kama pona. mi lukin ala e sina lon tenpo suli. &lt;br&gt; sina pali mute lon tenpo poka anu seme? &lt;br&gt; sina pali wawa a... li pilin ike tan ni. &lt;br&gt;
nasin seme la mi ken pona e pilin sina?&lt;br&gt;
sina wile ala wile moku e telo seli?&lt;br&gt;
a, mi ken pona e linja pi lawa sina.&lt;br&gt;
o kama lon supa.&lt;br&gt;
mi kama e telo kasi seli e len seli pona.&lt;br&gt;
pini la mi kama pali lon linja sina.&lt;/p&gt;
&lt;/blockquote&gt;
&lt;p&gt;jan li kama sin la mi ken kute wawa e ni: luka jan li tawa lon linja lawa mi. insa pi lawa mi la mi ken pilin e kon seli pi telo seli. mi ken pilin e ni: jan li wile a pona e pilin mi.&lt;/p&gt;
&lt;p&gt;ni li sitelen olin taso li olin lon ala. taso pilin olin li sitelen taso la ni li ike seme? awen la olin li pana e pilin pona mute. lon weka jan la mi ken pilin e poka jan. mi ken kama e wawa tan lape pona lon pilin olin ni.&lt;/p&gt;
&lt;h2 id=&quot;o-olin-mute&quot;&gt;o olin mute&lt;/h2&gt;
&lt;p&gt;&lt;a href=&quot;https://www.youtube.com/watch?v=12byK1Sc6Fw&quot;&gt;kalama musi pi jan Sepulon&lt;/a&gt; li sike lon lawa mi.&lt;/p&gt;
&lt;blockquote&gt;
&lt;p&gt;o olin o olin mute&lt;br&gt;
o olin e jan ale&lt;br&gt;
o pana e olin a&lt;br&gt;
o pana e olin lon poka sina&lt;/p&gt;
&lt;/blockquote&gt;
&lt;p&gt;tenpo ni la, pana olin li nasa ala nasa tawa jan? ijo mute li ike lon tenpo ni. tenpo mute la, mi kute e olin lon toki jan la mi ken a pilin e ni: a, jan ni li sona ala e ike pi tenpo ni li toki pi lon ala li lukin sewi e ona sama lon lukin pi jan ante.&lt;/p&gt;
&lt;p&gt;taso nasa mute la, jan li toki mu pi kalama lili pi kule suwi la pilin utala mi pi tenpo ale li weka. mi pilin sama ni: lon kalama suwi ni la mi ken lape pona tan utala.&lt;/p&gt;
&lt;p&gt;kalama seme li kama e pilin ni lon sina?&lt;/p&gt;
&lt;h2 id=&quot;kalama-pi-toki-mi&quot;&gt;kalama pi toki mi&lt;/h2&gt;
&lt;ul&gt;
&lt;li&gt;&lt;a href=&quot;https://www.youtube.com/watch?v=-_x8IWSfOAE&quot;&gt;jan Elin&lt;/a&gt;&lt;/li&gt;
&lt;li&gt;&lt;a href=&quot;https://youtu.be/KIvtRAXr-QY&quot;&gt;jan Late&lt;/a&gt;&lt;/li&gt;
&lt;li&gt;&lt;a href=&quot;https://youtu.be/nPhRvp6WOQY&quot;&gt;jan Pa&lt;/a&gt;&lt;/li&gt;
&lt;/ul&gt;
</content>
  </entry>
  <entry>
    <title>mi kama toki Epelanto lon ma Towano</title>
    <link href="https://example.com/lipu-pi-jan-Lakuse/blog/lipu_002/lipu-002/" />
    <updated>2025-05-31T00:00:00Z</updated>
    <id>https://example.com/lipu-pi-jan-Lakuse/blog/lipu_002/lipu-002/</id>
    <content type="html">&lt;h2 id=&quot;open&quot;&gt;open&lt;/h2&gt;
&lt;p&gt;lon tenpo mun kama nanpa tu la tenpo kulupu suli pi toki Epelanto li kama lon ma lili Towano (Toronto). mi tawa ona li pilin wawa.&lt;/p&gt;
&lt;p&gt;mi pilin wawa tan ni: mi wile ala pana e mani mute. kulupu &#39;kulupu pi toki Epelanto pi kulupu Kanata&#39; (&lt;span lang=&quot;eo&quot;&gt;Kanada Esperanto Asocio&lt;/span&gt;) en kulupu &#39;kulupu pi kama sona pi toki Epelanto&#39; (&lt;span lang=&quot;en&quot;&gt;Esperantic Studies Foundation&lt;/span&gt;) li pana e mani tawa kama mi. lon la ni li wawa mute tawa mi a. kulupu pi toki Epelanto li jo e wawa e lawa e mani.&lt;/p&gt;
&lt;p&gt;mi wile kama sona e nasin kulupu pi toki Epelanto! mi wile kama sona tan jan sona e ni: nasin seme la kulupu pi toki pali li ken kepeken mani lon nasin pona.&lt;/p&gt;
&lt;h2 id=&quot;nasin-mani-en-kulupu-pi-toki-pali&quot;&gt;nasin mani en kulupu pi toki pali&lt;/h2&gt;
&lt;p&gt;mi toki insa mute e ni lon tenpo poka: mani en toki pona la, seme.&lt;/p&gt;
&lt;h3 id=&quot;ma-sikako&quot;&gt;ma Sikako&lt;/h3&gt;
&lt;p&gt;tenpo kulupu pini pi toki pona la mi lon ma tomo Sikako lon poka pi jan Peton, lon poka pi mun Kekan San, lon poka pi jan Suko, lon poka pi jan Tepo, lon poka pi jan Jekuso, lon poka pi jan ante mute. mi ale li toki pi nasin pona mani.&lt;/p&gt;
&lt;p&gt;nasin seme la kulupu li ken poki pona e mani? pakala suli wan li ni: tenpo mute la kulupu li tawa tomo moku li tawa tomo musi la jan wan taso li pana e mani. jan ante kulupu li ken mani sin e jan pi pana mani.&lt;/p&gt;
&lt;p&gt;poki mani kulupu li ken pona pi nasin seme? lon la kulupu pi toki pona la jan mute li suli tenpo ala li jo mute ala e mani. taso nasin seme la jan pi jo mani li ken kepeken mani ona lon nasin pona tawa ni: jan li jo ala e mani mute la ona li ken awen pilin anpa ala?&lt;/p&gt;
&lt;p&gt;tenpo taso lon la pakala li kama tan ni. pini la jan li kama ala sin e mani pana. ni la mi ale li toki alasa pi nasin pona.&lt;/p&gt;
&lt;p&gt;kulupu pi ma Sikako la mi kama ala sona e ni: nasin seme li ken pona.&lt;/p&gt;
&lt;p&gt;kin la mi kama ala sona e ni: nasin seme la kulupu pi toki pona la kepeken mani li ken seme.&lt;/p&gt;
&lt;h3 id=&quot;lipu-tenpo&quot;&gt;lipu tenpo&lt;/h3&gt;
&lt;p&gt;sina lukin ala lukin e ni: tenpo poka la, kulupu pali pi &amp;quot;&lt;a href=&quot;https://example.com/lipu-pi-jan-Lakuse/blog/lipu_002/lipu-002/&quot;&gt;lipu tenpo&lt;/a&gt;&amp;quot; li toki ni:&lt;/p&gt;
&lt;p&gt;lipu tenpo li jo e mani li wile sona e nasin pona kepeken. tawa ni la kulupu pali li alasa e pilin tan jan mute li toki sama ni: mani o tawa ijo seme? ijo sin seme pi toki pona o kama lon?&lt;/p&gt;
&lt;p&gt;toki pi lipu tenpo la mi pilin wawa. ni li open. mi wile sona e ni: kulupu la mani pi lipu tenpo o tawa ijo seme. kin la mi wile sona: mani li tawa tan lipu tenpo tawa ijo la, seme li kama a? nasin li seme?&lt;/p&gt;
&lt;p&gt;kulupu pi toki pona la pali jan mute mute mute mute li kama ala e mani. tenpo mute la pali ni li weka e tenpo li weka e mani tan esun pi ijo wile.&lt;/p&gt;
&lt;h3 id=&quot;pali-mani-mi-pi-toki-pona&quot;&gt;pali mani mi pi toki pona&lt;/h3&gt;
&lt;p&gt;mi lon ilo Itoki (&lt;span lang=&quot;en&quot;&gt;italki&lt;/span&gt;) li pana e sona pi toki pona lon ni. jan li pana e mani tawa mi lon tenpo tan pana sona mi. mi sona ala e pilin mi tawa ni: tan pali pi toki pona la mi ken kama e mani. pilin nasa li lon mi tan mani ni.&lt;/p&gt;
&lt;p&gt;mi pilin sama ni: jan mute a li pana e sona pi toki pona li kama ala a e mani. ken mi pi pana sona li wawa suli ala. suli la mi lon ilo Itoki tan ni: jan li kepeken ilo Itoki la sona pona pi toki pona en sona ike ala o tawa ona.&lt;/p&gt;
&lt;p&gt;taso mi pilin nasa. mi pilin nasa mute.&lt;/p&gt;
&lt;h2 id=&quot;nasin-mani-en-kulupu-pi-toki-epelanto&quot;&gt;nasin mani en kulupu pi toki Epelanto&lt;/h2&gt;
&lt;p&gt;kulupu pi toki Epelanto la mute mani li suli a tawa kulupu pi toki pona. jan mute pi toki Epelanto li suli tenpo li pana e wawa mute ona mani tawa ni: kulupu pi toki Epelanto li ken mute.&lt;/p&gt;
&lt;p&gt;kin la kulupu pi toki Epelanto li sona e nasin pali pona lon kama pi tenpo kulupu. tenpo ni la, kulupu pi toki pona li suli mute mute mute nasa ala. taso tenpo kama la seme?&lt;/p&gt;
&lt;p&gt;tenpo kulupu nanpa wan pi ma Elopa la mute pi jan kama li lili. tenpo kulupu nanpa tu la mute ni li suli sin lili. tenpo kulupu nanpa tu wan la ni li suli sin lili. kulupu pi toki pona la mute li awen kama suli lon tenpo kama.&lt;/p&gt;
&lt;p&gt;ni la nasin kulupu pona li seme? kulupu pi toki Epelanto la &#39;tenpo kulupu suli toki&#39; li lon. tenpo mute la ona li kama esun e tomo suli pi tomo lili mute lon tenpo lili li nasin wawa e tenpo kulupu. jan li toki sona, li kalama musi, li toki musi, li pali poka.&lt;/p&gt;
&lt;p&gt;kulupu pi toki Epelanto la kulupu suli ma pi toki Epelanto li lon. &#39;kulupu pi toki Epelanto pi kulupu Kanata&#39; li lon, taso ona pi kulupu Juwese en ona pi ma Kanse en ona pi ma Inli (mu mu mu mu mu mu mu) kin li lon la kulupu ale ni li sama poki mani suli kulupu li ken wawa e pali mute.&lt;/p&gt;
&lt;p&gt;kulupu pi toki Epelanto li sona kulupu a, anu seme! sona mute mute li lon ona. mi wile sona e sona ale ni.&lt;/p&gt;
&lt;h2 id=&quot;tan-ni-la-mi-toki-epelanto&quot;&gt;tan ni la mi toki Epelanto&lt;/h2&gt;
&lt;p&gt;tan wile sona pi nasin kulupu pona la mi kama sona e toki Epelanto. taso kin la, a! kama sona toki li musi. toki Epelanto li sama ala toki pona lon nasin mute. taso, awen la nasin ona li musi mute tawa mi. kalama toki pi toki Epelanto li pona tawa mi. kin la lipu mute li lon li musi mute.&lt;/p&gt;
&lt;p&gt;mi pilin pona tan ni: mi ken tawa ma Towano li ken kama sona e toki Epelanto lon poka kulupu. kin la mi pilin pona tan ni: ma Towano la jan ante pi toki pona li kama lon poka mi.&lt;/p&gt;
&lt;p&gt;sona mi la jan tu wan ante li kama a! kin la jan Sonja li kama lon li kama toki tawa kulupu e pali ona pi toki pona a.&lt;/p&gt;
&lt;p&gt;taso, jan pi toki pona li lon la mi wile ala kepeken nasin ni: lon tenpo pi toki Epelanto la mi toki mute kepeken toki Epelanto ala li kepeken toki pona a. mi wile a wawa e ken mi pi toki Epelanto. mi wawa e ken mi pi toki Epelanto la mi pilin e ni: mi ken kama sona pona e jan pi toki Epelanto li ken sona e musi ona e pilin ona e nasin ona e wile ona.&lt;/p&gt;
&lt;p&gt;nasin mute la jan mute pi toki Epelanto en jan mute pi toki pona li sama. mi ale li kama sona e toki pi ma ala e toki sin tan musi taso.&lt;/p&gt;
&lt;p&gt;mi sona e jan mute ni: ona li open lon toki pona la ona li kama toki Epelanto kin.
mi sona e jan mute ni: ona li open lon toki Epelanto la ona li kama toki pona kin.&lt;/p&gt;
&lt;p&gt;mi ale o ken toki poka pona. pilin utala suli li ken wile ala kama. kulupu tu o ken wawa e sama a.&lt;/p&gt;
</content>
  </entry>
  <entry>
    <title>lipu sin li open</title>
    <link href="https://example.com/lipu-pi-jan-Lakuse/blog/lipu_001/lipu-001/" />
    <updated>2025-05-31T00:00:00Z</updated>
    <id>https://example.com/lipu-pi-jan-Lakuse/blog/lipu_001/lipu-001/</id>
    <content type="html">&lt;h2 id=&quot;kama-pi-lipu-ni&quot;&gt;kama pi lipu ni&lt;/h2&gt;
&lt;p&gt;mi wile ken pana taso e lipu kepeken toki pona kepeken tenpo lili.&lt;/p&gt;
&lt;p&gt;mi wile ala e ni: pali lipu li kepeken tenpo suli.&lt;/p&gt;
&lt;p&gt;mi wile ken pana taso.&lt;/p&gt;
&lt;p&gt;tenpo pini la mi lukin pali e sitelen tawa e kalama toki e ante mute. taso ni li wile e pali mute a. mi ken wile ala e ni.&lt;/p&gt;
&lt;p&gt;lon la mi wile ala ni lon tenpo mute.&lt;/p&gt;
&lt;p&gt;mi jan pi wawa lili. tenpo mute la wawa pi mute pona li lon ala sijelo mi. ni la...&lt;/p&gt;
&lt;p&gt;mi ken lili e mute pi pana wawa wile la ni li pona suli tawa mi.&lt;/p&gt;
&lt;p&gt;mi pali e lipu ni kepeken nasin pi tenpo lili a. mi tu e pali pi jan ante. lipu ni li kepeken ilo &lt;a href=&quot;https://www.11ty.dev/docs/&quot;&gt;Elewensi&lt;/a&gt; (&lt;span lang=&quot;en&quot;&gt;Eleventy&lt;/span&gt;). jan pali (&lt;span lang=&quot;en&quot;&gt;Zach Leatherman&lt;/span&gt;) li pali e &lt;a href=&quot;https://github.com/11ty/eleventy-base-blog&quot;&gt;lipu tawa jan sin&lt;/a&gt; pi ilo Elewensi. sina wile ala pali mute e lipu la sina ken tu taso e pali ona.&lt;/p&gt;
&lt;p&gt;ni la mi ni. mi tu e pali. mi nasa ala e kule. mi nasa ala e lukin.&lt;/p&gt;
&lt;p&gt;taso la mi pana.&lt;/p&gt;
&lt;h2 id=&quot;pali-pi-lipu-ilo-en-mi&quot;&gt;pali pi lipu ilo en mi&lt;/h2&gt;
&lt;p&gt;pali pi lipu ilo la sona mute a mi li tan pali mi pi toki pona. lon tenpo pini la mi toki insa e ni tawa mi: mi wile kama e utala pi pali lipu lon tenpo sike ale. mi wile e ni: jan pi kulupu ale li ken lukin e lipu li ken pali e lipu. ni ale la lipu ilo sin li wile kama lon.&lt;/p&gt;
&lt;p&gt;tenpo pini la, utala pi mute lili li lon ma pona pi toki pona taso. ni li ike tawa mi tan ni: utala li lili mute. jan li lon ala kulupu la ona li ken ala lukin e ni: kulupu pi toki pona li pali pi lipu musi!&lt;/p&gt;
&lt;p&gt;ni la jan Tepo li kama li pana e pona mute tawa mi. ona li kepeken lipu pi ilo Sasi-- ilo Sasi li lawa e lipu ale ni: ona li lon nasin nimi &amp;quot;pona.la.&amp;quot; ni la mi pali e lipu la mi kepeken nasin ni: ilo Sasi li pali e ona.&lt;/p&gt;
&lt;p&gt;ilo Sasi li pali kepeken &lt;a href=&quot;https://jekyllrb.com/&quot;&gt;ilo Seki&lt;/a&gt; (&lt;span lang=&quot;en&quot;&gt;Jekyll&lt;/span&gt;). mi wile ken kepeken ona la.. o sona: mi ken ala a kepeken lon mi taso. sona wile li lon ala lawa mi.&lt;/p&gt;
&lt;p&gt;mi sona ala a e ni: lipu ilo li kama lon tan seme? mi toki tawa jan pali ilo poka mi: jan Tepo. ona li nasin e ale. mi en ona li kama pali e lipu kepeken ilo &lt;a href=&quot;https://replit.com/&quot;&gt;Wepuli&lt;/a&gt; (&lt;span lang=&quot;en&quot;&gt;Replit&lt;/span&gt;). ni li wawa mute tan ni: mi pi tenpo pini li sona ala a e nasin pi ilo Kita (Github). mi wile ken pali poka la kepeken ilo Wepuli la pali ni li ken. ilo li pakala la jan Tepo li ken kama li ken pona e ona ilo la mi ken kama lukin e ilo pona kepeken tenpo lili.&lt;/p&gt;
&lt;p&gt;tenpo ale la mi pilin anpa pi sona ala. weka mi sona li anpa e mi. ilo li pakala la mi o seme? mi o toki tawa jan ante. mi ken ala pali e ijo kepeken pali mi taso.&lt;/p&gt;
&lt;p&gt;jan Tepo li lukin e pilin ike mi li wile pana e pona. tan ona la mi kama sona e ijo mute ilo. taso ona li ken ala pana e sona ale wile tawa mi.&lt;/p&gt;
&lt;p&gt;mi kama sona tan ilo Jutu, tan ilo mute pi kama sona, tan alasa pali. mi kama sona lon tenpo suli. mi kama sona tan pali.&lt;/p&gt;
&lt;p&gt;open la lipu mi li kepeken nasin pi namako ala a. pali mi li kepeken ala ilo Elewensi, li kepeken ala ilo Seki, li kepeken nasin tu ni taso: toki &lt;span lang=&quot;en&quot;&gt;HTML&lt;/span&gt; en toki Sijese (&lt;span lang=&quot;en&quot;&gt;CSS&lt;/span&gt;).&lt;/p&gt;
&lt;p&gt;mi sona mute e ijo tu ni la mi kama sona pana e toki ilo Sawaki (&lt;span lang=&quot;en&quot;&gt;Javascript&lt;/span&gt;) pi mute lili.&lt;/p&gt;
&lt;p&gt;ni a li wawa e pali mi: mi kama sona nasin pona e lipu tawa jan pi sijelo pakala. lon la tenpo ni la, ni li pali mani pi wile mi.&lt;/p&gt;
&lt;p&gt;tenpo poka taso la mi kama kepeken ilo Elewensi li kama kepeken ilo Seki lon pali mi a. pali suli la mi ante wawa e selo pi lipu &lt;a href=&quot;https://utala.pona.la&quot;&gt;utala.pona.la&lt;/a&gt;.&lt;/p&gt;
&lt;p&gt;ken la mi sona e nasin lon tenpo ni. lon la mi o awen kama sona e ijo mute. taso sona mi pi tenpo ni li suli tawa sona mi pi tenpo pini.&lt;/p&gt;
&lt;h2 id=&quot;pilin-mi-pi-tenpo-poka&quot;&gt;pilin mi pi tenpo poka&lt;/h2&gt;
&lt;p&gt;mi toki tawa sina e ni: mi sona e nasin pi lipu ilo.&lt;/p&gt;
&lt;p&gt;taso tenpo sama la mi toki e ni: mi wile ala pana e pali mute tawa nasin pi lipu ilo.&lt;/p&gt;
&lt;p&gt;lon la tenpo poka la pali ni li moku mute e wawa mi. mi wile pali e lipu wan pi toki pona kepeken sona ale mi pi nasin ilo.&lt;/p&gt;
&lt;p&gt;taso ni li moku wawa a e mi. mi pilin e ni: ken suli la lipu ni li kama ala lon. mi wile pana e wawa mi tawa toki pona tawa pali ilo ala.&lt;/p&gt;
&lt;p&gt;mi pilin sama lon lipu utala.pona.la. pali ilo li weka e wawa mute tan mi lon tenpo poka. tenpo ni la mi wile kama e ni: wawa mi mute li tawa pali musi pi lipu musi toki tawa pali pi nasin ilo ala.&lt;/p&gt;
&lt;h2 id=&quot;ni-la&quot;&gt;ni la....&lt;/h2&gt;
&lt;p&gt;o kama pona tawa lipu sin mi! o lukin pona a&lt;/p&gt;
</content>
  </entry>
</feed>