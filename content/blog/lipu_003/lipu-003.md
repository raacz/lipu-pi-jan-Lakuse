---
title: kalama lili suwi mu pi kama lape
description: "mi toki tawa sina e ni: mi kute e kalama lili wawa suwi mu pi kama lape lon tenpo mute. kin la, kalama ni li nasa ike ala."
date: 2025-05-31
tags: nasin mi, lape
audio: "/blog/lipu_003/kalama-lili-suwi-mu-pi-kama-lape_001.mp3"
---

## ni li seme?

"kalama lili wawa suwi mu pi kama lape." tan toki ni taso la sina ken ala ken sona e ijo pi toki mi? 

sona ala la mi o pana e sona mute. 

ilo Jutu la nasin wan pi sitelen tawa li lon li ni: jan pali li pali e kalama kepeken ilo kalama pi kute wawa. ilo kalama li ken kute e kalama pi lili mute li ken suli e ona. 

kepeken ilo kalama la jan li toki pi kalama lili li pali e kalama lili kepeken luka ona lon ijo ante mute. tenpo mute la jan li toki suwi. kalama lili suwi en toki suwi la ni li ken kama e pilin pi wile lape lon jan kute. 

tawa jan mute la nasin ni pi sitelen tawa li nasa wawa. mi la nasa mute ala. o sona: mi kepeken sitelen tawa ni lon tenpo mute. 

## kalama pi nasin ni li pona

suli la kalama lili suwi mu li pona tan ni:

sina pilin ala pilin e ni lon tenpo poka: sitelen tawa mute li utala e sina? sitelen mute la jan pi kalama suli li toki pi wawa mute kepeken kule wawa kepeken suno wawa. ijo ale li tawa kepeken tenpo lili. sitelen tawa li sama ni: ***jan o! o lukin! o lukin e mi! mi lon! sina lukin ala lukin! mi lon! o lukin e mi!***

ijo ale li tawa kepeken tenpo lili. ijo seme li ken pana e pilin pona tawa jan lon tenpo pi lili nanpa wan? ni li utala. utala li kama lon mi. mi lukin e sitelen mute lon tenpo suli la mi kama pilin ike a. 

kalama lili suwi mu li sama ala ni. ona li wile ala utala e sina. ona li wile ala pana e pilin suli. ona li wile kama e pilin lape. ona li wile kama e pilin ni: jan li lon li olin e sina. 

## olin? seme a. 

olin a! tenpo mute la jan li ken toki sama ni:

> a, kama pona. mi lukin ala e sina lon tenpo suli. <br> sina pali mute lon tenpo poka anu seme? <br> sina pali wawa a... li pilin ike tan ni. <br>
nasin seme la mi ken pona e pilin sina?  
sina wile ala wile moku e telo seli?  
a, mi ken pona e linja pi lawa sina.  
o kama lon supa.   
mi kama e telo kasi seli e len seli pona.   
pini la mi kama pali lon linja sina. 

jan li kama sin la mi ken kute wawa e ni: luka jan li tawa lon linja lawa mi. insa pi lawa mi la mi ken pilin e kon seli pi telo seli. mi ken pilin e ni: jan li wile a pona e pilin mi.

ni li sitelen olin taso li olin lon ala. taso pilin olin li sitelen taso la ni li ike seme? awen la olin li pana e pilin pona mute. lon weka jan la mi ken pilin e poka jan. mi ken kama e wawa tan lape pona lon pilin olin ni. 

## o olin mute

[kalama musi pi jan Sepulon](https://www.youtube.com/watch?v=12byK1Sc6Fw) li sike lon lawa mi. 

> o olin o olin mute  
o olin e jan ale   
o pana e olin a  
o pana e olin lon poka sina

tenpo ni la, pana olin li nasa ala nasa tawa jan? ijo mute li ike lon tenpo ni. tenpo mute la, mi kute e olin lon toki jan la mi ken a pilin e ni: a, jan ni li sona ala e ike pi tenpo ni li toki pi lon ala li lukin sewi e ona sama lon lukin pi jan ante. 

taso nasa mute la, jan li toki mu pi kalama lili pi kule suwi la pilin utala mi pi tenpo ale li weka. mi pilin sama ni: lon kalama suwi ni la mi ken lape pona tan utala. 

kalama seme li kama e pilin ni lon sina?

## kalama pi toki mi

- [jan Elin](https://www.youtube.com/watch?v=-_x8IWSfOAE)
- [jan Late](https://youtu.be/KIvtRAXr-QY)
- [jan Pa](https://youtu.be/nPhRvp6WOQY)