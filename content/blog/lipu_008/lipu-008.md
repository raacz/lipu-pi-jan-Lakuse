---
title: mama mije pi mama meli mi
description: "lon tenpo suno musi pi mama mije, la mi toki lili tawa jan pi toki ala: mama mije pi mama meli mi."
date: 2025-06-14
tags: nasin mi
---

## toki

sina toki Inli ala. mi toki Inli taso. toki mi sina li pona ala. 

mi sitelen insa e sina la mi lukin e supa lape. sina lon ona. mi kama lon toki. mi toki tawa sina: 'toki.' sina toki ala. mi ken ala toki. sina lon supa lape. selo sina li jelo pimeja tan ike sijelo. ken sina sona li lili. sina mu jaki mute tan uta.

## moli

tenpo seme la sina moli? tan tenpo pi moli sina la mi awen sona e ijo pi mute lili. kasi suwi walo. sina pi tawa ala. tomo sijelo pi kon nena nasa. weka. pimeja. poki. anpa. 

## tenpo

mi toki tawa mama meli e ni: sina lili la mama mije sina li sama seme?

tan toki pi mama meli mi la mi sona e ni:

sina pali mute. sina pali mute a. sina sona pali e moku pona. sina pali lon tenpo ale. sina lape lon tenpo suno li pali lon tenpo pimeja. sina lawa e tomo moku sina. sina pali e moku. 

sina kalama mute ala. sina toki mute ala tawa jan ante. 

sina wile pona. 

tenpo wan la, mama meli lili mi li toki tawa sina e ni: jan li seli e palisa pi kon pimeja la ni li sama seme? mama meli mi li lili. sina pana tawa ona e palisa pi kon pimeja. ona li moku li pilin e jaki. ona li moku ni wan taso li moku sin ala lon ale pi tenpo ona. 

tenpo wan la, mama meli mi li lawa e tomo tawa. sina lon poka ona. tan ala la tomo tawa ante li kama pi tawa monsi li utala e tomo tawa. tomo tawa li pakala. taso sina kalama suli ala. sina toki utala tawa mama meli mi. 

## weka

ni ale li sona mi. 

sina kama tan ma lili Kanton pi ma Sonko li alasa e jan olin pi ma Onkon la, tan seme la mama mama meli mi li pona tawa sina? mi ken ala sona. mi sona ala e sina. 

sina kama ala kama suli lon ma Kanata? ni kin la mi sona ala. 

mi sona ala pi toki ala. mama mama meli kin la toki li ken ala.


