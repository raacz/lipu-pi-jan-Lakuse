---
title: len lawa sin pi weka suno
description: "mi esun e len lawa sin lon tenpo poka. ona li pona sewi tawa mi la mi wile toki e ona."
date: 2025-06-02
tags: nasin mi, ma, len
---

## mi esun e len sin

mi esun e len ni tan kulupu esun pi ma Sonko. lon ona la sina ken esun e ijo mute kepeken mani lili a. mi sona e ni: nasin esun ni li ike. ona li ike tan ijo ante mute. ken suli la nasin pali len li pona ala; ken suli la jan pali li kama ala jo e mani pi mute pona. ken suli la nasin pali li ike mute e ma.

taso mi jo ala e mani mute lon tenpo ni. tan ni la mi esun e len. 

mi la pakala suli wan li lon nasin esun ni: mani li lili mute la jan li esun e ijo mute pi wile ala li kepeken ala ijo ni. mi kepeken esun ni la mi lukin esun e ijo ni taso: mi kama kepeken lon tenpo suno ale. 

lon la len ni la mi kepeken lon tenpo mute mute mute. mi o toki e len. tan seme la len ni li pona sewi a tawa mi?

## selo len

len li sike lipu. mi pana e ona tawa lawa mi la linja li lon len li tan kute wan tawa kute ante. mi ken kepeken linja tawa ni: len li awen pona lon lawa mi li ken ala weka. 

linja ni li pona ale. o sona: tenpo mute la mi pali mani lon ma. mi pali mani lon poka pi nasin ni: tomo suli mute li tawa kepeken wawa mute. mi wile ala a e ni: ma li pana e kon wawa la len li kama weka tan lawa mi la ona li tawa insa nasin la mi alasa e ona la mi kama moli. 

kama moli li ike! linja awen pi len lawa sin mi li pona mute. 

kin la, mi o toki e kule. kule li pona wawa a tawa mi! mi kepeken kule ni la mi pilin pona. kule pi len lawa li sama kule pi len noka mi pona. mi pilin pona tan kule ona a!

## len lawa li ken kama poki pi ona sama

len li ken pali e ijo pi wawa mute. insa sike pi len sike lipu la lipu nanpa tu li lon li pali e poki lili. mi ken pana e ale selo len tawa insa pi poki lili ni, li ken pini e poki kepeken kiwen lili

len lawa li kama poki la ona li jo e linja jo lili. wawa mute a!

## lon la mi kepeken lon tenpo suno ale

len li pana e pilin pona a tawa mi. len li awen e lawa mi tan pana suno. len li awen pona lon lawa mi, li kule pona. ona li ken kama poki pi ona sama la mi wile jo e ona lon poka mi la mi wile ala pali suli. len pona a!