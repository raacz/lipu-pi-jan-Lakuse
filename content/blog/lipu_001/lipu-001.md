---
title: lipu sin li open
description: "tan seme la mi pali e lipu ni? mi toki"
date: 2025-05-31
tags: lipu ni, pali lipu
audio: "/blog/lipu_001/lipu-sin-li-kama_001.mp3"
---


## kama pi lipu ni

mi wile ken pana taso e lipu kepeken toki pona kepeken tenpo lili. 

mi wile ala e ni: pali lipu li kepeken tenpo suli. 

mi wile ken pana taso. 

tenpo pini la mi lukin pali e sitelen tawa e kalama toki e ante mute. taso ni li wile e pali mute a. mi ken wile ala e ni. 

lon la mi wile ala ni lon tenpo mute. 

mi jan pi wawa lili. tenpo mute la wawa pi mute pona li lon ala sijelo mi. ni la...

mi ken lili e mute pi pana wawa wile la ni li pona suli tawa mi. 

mi pali e lipu ni kepeken nasin pi tenpo lili a. mi tu e pali pi jan ante. lipu ni li kepeken ilo [Elewensi](https://www.11ty.dev/docs/) (<span lang="en">Eleventy</span>). jan pali (<span lang="en">Zach Leatherman</span>) li pali e [lipu tawa jan sin](https://github.com/11ty/eleventy-base-blog) pi ilo Elewensi. sina wile ala pali mute e lipu la sina ken tu taso e pali ona. 

ni la mi ni. mi tu e pali. mi nasa ala e kule. mi nasa ala e lukin. 

taso la mi pana. 

## pali pi lipu ilo en mi

pali pi lipu ilo la sona mute a mi li tan pali mi pi toki pona. lon tenpo pini la mi toki insa e ni tawa mi: mi wile kama e utala pi pali lipu lon tenpo sike ale. mi wile e ni: jan pi kulupu ale li ken lukin e lipu li ken pali e lipu. ni ale la lipu ilo sin li wile kama lon. 

tenpo pini la, utala pi mute lili li lon ma pona pi toki pona taso. ni li ike tawa mi tan ni: utala li lili mute. jan li lon ala kulupu la ona li ken ala lukin e ni: kulupu pi toki pona li pali pi lipu musi! 

ni la jan Tepo li kama li pana e pona mute tawa mi. ona li kepeken lipu pi ilo Sasi-- ilo Sasi li lawa e lipu ale ni: ona li lon nasin nimi "pona.la." ni la mi pali e lipu la mi kepeken nasin ni: ilo Sasi li pali e ona. 

ilo Sasi li pali kepeken [ilo Seki](https://jekyllrb.com/) (<span lang="en">Jekyll</span>). mi wile ken kepeken ona la.. o sona: mi ken ala a kepeken lon mi taso. sona wile li lon ala lawa mi. 

mi sona ala a e ni: lipu ilo li kama lon tan seme? mi toki tawa jan pali ilo poka mi: jan Tepo. ona li nasin e ale. mi en ona li kama pali e lipu kepeken ilo [Wepuli](https://replit.com/) (<span lang="en">Replit</span>). ni li wawa mute tan ni: mi pi tenpo pini li sona ala a e nasin pi ilo Kita (Github). mi wile ken pali poka la kepeken ilo Wepuli la pali ni li ken. ilo li pakala la jan Tepo li ken kama li ken pona e ona ilo la mi ken kama lukin e ilo pona kepeken tenpo lili. 

tenpo ale la mi pilin anpa pi sona ala. weka mi sona li anpa e mi. ilo li pakala la mi o seme? mi o toki tawa jan ante. mi ken ala pali e ijo kepeken pali mi taso. 

jan Tepo li lukin e pilin ike mi li wile pana e pona. tan ona la mi kama sona e ijo mute ilo. taso ona li ken ala pana e sona ale wile tawa mi. 

mi kama sona tan ilo Jutu, tan ilo mute pi kama sona, tan alasa pali. mi kama sona lon tenpo suli. mi kama sona tan pali. 

open la lipu mi li kepeken nasin pi namako ala a. pali mi li kepeken ala ilo Elewensi, li kepeken ala ilo Seki, li kepeken nasin tu ni taso: toki <span lang="en">HTML</span> en toki Sijese (<span lang="en">CSS</span>). 

mi sona mute e ijo tu ni la mi kama sona pana e toki ilo Sawaki (<span lang="en">Javascript</span>) pi mute lili.

ni a li wawa e pali mi: mi kama sona nasin pona e lipu tawa jan pi sijelo pakala. lon la tenpo ni la, ni li pali mani pi wile mi.

tenpo poka taso la mi kama kepeken ilo Elewensi li kama kepeken ilo Seki lon pali mi a. pali suli la mi ante wawa e selo pi lipu [utala.pona.la](https://utala.pona.la). 

ken la mi sona e nasin lon tenpo ni. lon la mi o awen kama sona e ijo mute. taso sona mi pi tenpo ni li suli tawa sona mi pi tenpo pini. 

## pilin mi pi tenpo poka

mi toki tawa sina e ni: mi sona e nasin pi lipu ilo. 

taso tenpo sama la mi toki e ni: mi wile ala pana e pali mute tawa nasin pi lipu ilo.

lon la tenpo poka la pali ni li moku mute e wawa mi. mi wile pali e lipu wan pi toki pona kepeken sona ale mi pi nasin ilo. 

taso ni li moku wawa a e mi. mi pilin e ni: ken suli la lipu ni li kama ala lon. mi wile pana e wawa mi tawa toki pona tawa pali ilo ala. 

mi pilin sama lon lipu utala.pona.la. pali ilo li weka e wawa mute tan mi lon tenpo poka. tenpo ni la mi wile kama e ni: wawa mi mute li tawa pali musi pi lipu musi toki tawa pali pi nasin ilo ala. 

## ni la....
 
o kama pona tawa lipu sin mi! o lukin pona a 